<?xml version="1.0" encoding="UTF-8"?>
    <?xml-model href="../../Schemas/eltec-1.rng" type="application/xml" 
            schematypens="http://relaxng.org/ns/structure/1.0"?>
    <?xml-model href="../../Schemas/eltec-1.rng" type="application/xml" 
            schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:lang="uk" xml:id="UKR18583">
  <teiHeader>
    <fileDesc>
      <titleStmt>
        <title>Козачка : ELTeC видання</title>
        <author>Вовчок, Марко [Марія Вілінська] (1833-1907)</author>
        <respStmt>
          <resp>ELTeC conversion</resp>
          <name>Dmytro Yesypenko</name>
        </respStmt>
      </titleStmt>
      <extent>
        <measure unit="words">5007</measure>
        <measure unit="pages">30</measure>
      </extent>
      <publicationStmt>
<publisher ref="https://distant-reading.net">COST Action "Distant Reading for European Literary History" (CA16204)</publisher>
<distributor ref="https://zenodo.org/communities/eltec/">Zenodo.org</distributor><date when="2021-04-09"/>
<availability><licence target="https://creativecommons.org/licenses/by/4.0/"/></availability>
<ref type="doi" target="https://doi.org/10.5281/zenodo.3462435">ELTeC</ref>
<ref type="doi" target="https://doi.org/10.5281/zenodo.4662444">ELTeC release 1.1.0</ref>
<ref type="doi" target="https://doi.org/10.5281/zenodo.4662616">ELTeC-$textLang</ref>
<ref type="doi" target="https://doi.org/10.5281/zenodo.4662731">ELTeC-$textLang release 0.5.0</ref>
<!----></publicationStmt>
      <sourceDesc><bibl type="printSource">
          <author>Вовчок Марко</author>
          <title>Народні оповідання</title>
          <pubPlace>Санкт-Петербург</pubPlace>
          <publisher>Типографія П.О. Куліша</publisher>
          <date>1858</date>
        </bibl><bibl type="digitalSource">
          <title>Вовчок Марко, Козачка</title>
          <ref target="https://www.myslenedrevo.com.ua/uk/Lit/V/VovchokM/Prose/Kozachka.html"/>
        </bibl></sourceDesc>
    </fileDesc>
    <encodingDesc n="eltec-1">
      <p/>
    </encodingDesc>
    <profileDesc>
      <langUsage>
        <language ident="uk">українська</language>
      </langUsage>
      <textDesc>
        <authorGender xmlns="http://distantreading.net/eltec/ns" key="F"/>
        <size xmlns="http://distantreading.net/eltec/ns" key="short"/>
        <reprintCount xmlns="http://distantreading.net/eltec/ns" key="high"/>
        <timeSlot xmlns="http://distantreading.net/eltec/ns" key="T1"/>
      </textDesc>
    </profileDesc>
    <revisionDesc>
<change when="2021-04-09">Converted by checkUp script for new release</change>
      <change when="2020-01-17">Initially crated as an ELTeC file</change>
    </revisionDesc>
    
  </teiHeader>
  <text xml:lang="uk">
    
    <body>
      <head>Козачка</head>
      <div type="chapter">
      <head>I</head>
        <p>Жив у нас у селі козак Хмара; багатир був! Що було в його поля, худоби, що всякого добра! Не дав йому господь діточок купочки, уродилась дівчинка одна-одним, як сонечко в небі. Випестили її, викохали хорошу й чепурну, і на розум добрий навчили. Уже шістнадцятий годок минає Олесі, вже й свати почали в хату навертатись. Старі дякують за ласку, частують, а дочки не змовляють: «Ще нехай погуляє, то буде чим дівування згадати. Ще не час голівку молоденьку на господарстві клопотати; нехай погуляє дівчиною».</p>
        <p>А що вже женихів було, Боже мій милий! Де вона прийде, то як рій гуде! Та й дівчина ж була! Велична, хороша, до всякого привітна й ласкава, і заговорить, і засміється, і пожартує; а де вже помітила що незвичайне, то так погляне, наче холодною водою зіллє, і одійде собі геть.</p>
        <p>Жила в батька-матері, не знаючи горя, ані лиха. Сказано, як молоде, то й гадок не має; тільки й думки, як би погулять весело. Да вже як там хороше й розкішно не жилося, треба було й їй свого лиха одбути. Занедужала перше мати: таки вже старенька була; похиріла неділь зо дві та й переставилась. За ненькою й батько помер з нудьги та з жалю за вірним подружжям, що з нею молодий вік ізвікував.</p>
        <p>Осталась Олеся сиротою. Плакала-плакала, та треба було привикати. Добрі люди її не забували: то стара тітка прийде, розважить, то дівчата прибіжать, нащебечуть, а коли, то й за собою витягнуть. Дождали осені. Свати й не переводяться в Олесиній хаті: одні за двері, другі на поріг. А вона все дякує та одмовляється то тим, то сим.</p>
        <p>– Чому не йдеш заміж, Олесю? – питає стара тітка. – Женихів у тебе, хвалить бога, як цвіту в городі; хоч греблю гати. Чого б то тобі гордувати? Парубки ж у нас, як орлята: жваві, молоді. І старече серце радується, поглядаючи на їх, а щоб то молоде дівоче німіло й до жодного не хибнуло, – я вже й не знаю, який се теперечки світ настав!</p>
        <p>– Тітко-сердечко! нехай я ще погуляю.</p>
        <p>– Пора, пора, моя дитино! Послухай старечої сувори. Самій тобі веселенько, а вдвох із любим чоловіком іще веселіше буде. А що хазяйствечком будеш клопотатись, того не бійся: робитимеш не для кого, як для себе; любо буде й поклопотатись. Ти, дякувати господові, не кріпачка: твоя праця не загине дурно.</p>
        <p>– Не кріпачка! Нібито вже, як кріпачка, то й світ зав’язаний! Живуть же люди.</p>
        <p>– Живуть, Олесю, та таке їх і життя!</p>
        <p>– Як пани добрі, то й людям добре.</p>
        <p>– Та що з того, що пани добрі? Які ще паненята будуть! Та й добрим треба годити, і в добрих загорюєш для себе хіба три ступні землі на домовину, а в лихих… то нехай господь не доводить і чути!.. Годі й згадувати таке!.. Послухайся, Олесю, та й на весіллі погуляймо! А що вже мені втішно та мило буде, як пощастить тебе господь сім’єю, що коло тебе діточки, як бджілочки коло повного квіту, загудуть!</p>
        <p>– Я ще погуляю дівчиною, тіточко! – та й годі.</p>
        </div>
      <div type="chapter">
        <head>II</head>
        <p>Аж ось шле свати Іван Золотаренко. Олеся пошанувала любих гостей і рушники подавала.</p>
        <p>А сей Іван Золотаренко та був кріпак. Такий-то виходився хороший, моторний, і не пізнати його, що в гіркому кріпацтві зріс.</p>
        <p>Догадались тоді вже всі, кого Олеся дожидала, та так і забурчало по селу, мов у джерелі: «Як то можна! та де се видано! та хто таке чув, щоб вільна козачка за кріпака оддавалась!»</p>
        <p>Почула стара тітка та й вдарилась об поли руками:</p>
        <p>– Бодай же я не дождала таке чути! Дитино моя, Олесю! схаменись! Та як би жив був твій батько або мати, краще б вони тебе в глибокій криниці затопили! Та їх і кісточки струснуться в землі з великого жаху та жалю! Що се ти задумала? Та се тобі якісь чари давано!</p>
        <p>Так то вже вмовляє стара Олесю, і просить, і плаче.</p>
        <p>– Ні вже, тіточко моя люба, – говорить Олеся, – нічого не поможеться: буду за Йваном!</p>
        <p>Стара до Петра Шостозуба. Нема, поїхав у ярмарок. Лихо!.. А той Петро Шостозуб та був перший чоловік у громаді, – вже старезний такий, боже! як молоко, білий.</p>
        <p>До Андрія Гонти – нема. До Михайла Дідича – нема: усі в ярмарку.</p>
        <p>– Ой лиха моя година та нещаслива! Кинусь хоч до Опанаса Бобрика!</p>
        <p>Сей дома був. Лежить у садку під грушею, люльку пихкає. Побачивши Олесину тітку: «Здорові, – каже, – були й Богу милі. Чи не на пожарину біжите?»</p>
        <p>– Нехай вам бог помагає, пане Опанасе! прийшла до вас за радою. Порадьте мене: несподіване лихо спостигло! Зберіть раду!</p>
        <p>– Оце! щоб то для жінок раду скликати! Вже б то й громада була, як синиця, без глузду! Зберіться самі, та яка всіх перекричить, тої і правда буде.</p>
        <p>– Ой пане Опанасе! се не жіночі примхи: велике нещастя нам сталось!</p>
        <p>Та й оповістила йому все чисто. Нащо вже веселий, нежурбливий, та й він заклопотався сим випадком.</p>
        <p>– Еге! – каже, – що то дурне дівча, сказано вже! Коли й вимага якого лиха, то не другому кому, тілько собі власне.</p>
        <p>– Ходіть, пане Опанасе; може, вона вас послухає. А не послухає, то звелимо послухати! Ось і шапка, рушаймо!</p>
        <p>Ідуть, а на всіх улицях люди так і снують, аж не потовпляться, і все до Олесиної хати, – і старі, й молоді, і малі навіть собі біжать. Всі вмовляють та просять:</p>
        <p>– Не йди за кріпака, не йди! Як такого ходу, то лучче з мосту та в воду!</p>
        <p>А парубки оступили хату:</p>
        <p>– Не дамо дівчини, – гукають, – не дамо! Нехай вільна козачка не закріпощається, людям на сміх, а своєму селу на сором!</p>
        <p>Та що не вмовляли Олесі, нічого не помоглось. Тілько гірш дівчину засмутили. Слухаючи їх щирої й розсудливої ради, хоч і одмовляла їм, що не вповає ані на худобу, бо має й сама, ані на вільність: «Що, – каже, – по тому, що буде вільний, коли не буде любий?» – а проте сльози так з очей і ринуть.</p>
        <p>– Тебе, дівчино, як я бачу, й за рік не переговориш, а за два не переслухаєш, – каже Опанас Бобрик. – Сказано: жіноцький розум на що добре здатний? От любий, любий, та й годі! А любого того які обсіли, на се не вважаєш? Та що я маю слова дурно тратить! Вона й не слухає! Бувайте ж здорові, та, не питаючи броду, не суньтесь у воду, бо втопитесь!</p>
        <p>Се зговоривши, потяг старий до своєї господи, під грушу.</p>
        <p>Далі й люди почали розходитись. Осталась в Олесиній хаті тільки стара тітка плачуща.</p>
      </div>
      <div type="chapter">
        <head>III</head>
        <p>Вже й ніч землю обіймає; зійшов місяць і вдарив ясним проміннєм по білих хатах. Олеся, смутна й неспокійна, одчиняє віконце, дивиться: парубки обсіли кружалом її хату; інші гомонять, а декотрі понурі сидять і голів не зводять. Подивилась Олеся, подумала, зачинила віконце і вийшла, а тітка за нею.</p>
        <p>Стала Олеся на високому порозі та словами промовляє до козаків:</p>
        <p>– Панове молодці! – каже, – змалечку зазнаю, що ви були у всякому ділі звичайні й обачні; не сподівалась я од вас, козаків, таку собі наругу мати! Що ви мене, як вороги, стережете, в неславу сироту вводите! Коли б із рівним змагались, а то з безпомощним дівчам!.. Не заживете собі на сьому слави, панове!</p>
        <p>– Не сподівались і ми, Олександро, – озвавсь, виступаючи, огрядний, високий парубок, – не сподівались, щоб старого Хмари дочка та з кріпаком пойнялася!</p>
        <p>– Коли наші парубки тобі не до любові, було сказати, – почав другий, козак гарний, як іскра, – ми б тобі знайшли самі; усю Вкраїну виїздили, та знайшли б!</p>
        <p>– Шкода шукати, коли мені Бог уже послав такого, що й до любові, й до пари. Яка мені доля судилась, така й буде, не жалкуватиму ні на кого. Хоч і рік стерегтимете мене, я на другий оддамся таки не за кого іншого, як за Йвана Золотаренка. Розходьтесь, панове козаченьки, прошу я вас просьбою, не засмутіть гірше мене, молодої! Послухайте моєї тітки, її старечої та розсудливої вмови!</p>
        <p>– Розходьтесь, соколи мої ясні! – промовляє стара, плачучи: – вже нашому лиху нічого, мабуть, не вдієш! Попуст Божий, діти!</p>
        <p>Парубки погомоніли-погомоніли та й розійшлись.</p>
        <p>А Золотаренкові старости собі розгнівались:</p>
        <p>– Сього не чутно й зроду в добрих людей, – кажуть, – подавали рушники, змовились, – чи годиться ж розраджувати? Козаки, а звичаю не знаєте! Ми хоч і кріпаки, та за себе вступимось!</p>
        <p>– Хто ж і порадить сироту, – одказують старі козачки, – як не ми? Се б нам од бога гріх був великий, коли б її не одговоряли од сього лиха. Не послухала – Господь із нею! Буде гірко каятись нерозумна дівчина, тоді згадає нас!</p>
      </div>
      <div type="chapter">
        <head>IV</head>
        <p>Уранці йде Олеся дружок збирати. Куди не вступить, усюди одмовляють, инші аж плачуть. Которих дівчат то матері й не пустили в дружки, которі й самі не пішли, а які і йдуть, то все зітхаючи та жалуючи Олесі: «Не веселий дівич-вечір у нашої молодої!»</p>
        <p>От і повінчались; ходять по селу та на весілля запрошують. А тут против їх саме їдуть люде, – з ярмарку вертаються. І Петро Шостозуб, і Андрій Гонта, і Михайло Дідич, і ще скілько людей. Петро з сивою паровицею рушає попереду. Се був дід дуже старий, білий, а проте чуйний, високий і прямий, як явор; очі йому блискучі, як зорі; іде собі покволом та й питає стрічного чоловіка:</p>
        <p>– А що се за весіллє в нас скоїлось?</p>
        <p>– А се, – каже той, – покійного Хмари дочка повінчалась із Іваном Золотаренком.</p>
        <p>– Із Золотаренком? та який же то Золотаренко?</p>
        <p>– Кріпак, пане Петре, от, Сухомлинського пана підданий.</p>
        <p>Засмутився старий Шостозуб, дуже засмутився, і не сказав нічого, а другі так і покрикнули з жалю та з досади.</p>
        <p>Тут молоді порівнялись; треба було вже перше всього привітати їх, як Бог велів. Вони поклонились, на весіллє просять.</p>
        <p>Петро підняв високу шапку.</p>
        <p>– Боже вам помагай! – рече. – Нехай Господь щастить долею, щастєм і здоров’єм!</p>
        <p>Молоді дякують.</p>
        <p>– Просимо ж, добродію шановний, на весіллє!</p>
        <p>– Ні, молода княгине, не піду до тебе на весіллє: не подобна річ мені, старому, по весіллях гуляти. Дякую за ласку!</p>
        <p>А Гонта Андрій, чоловік добрячий, тихий був, і каже молодому:</p>
        <p>– Ой, Іване, Йване Золотаренку! що ти зробив, мій друже! Хіба в тебе розум дівочий, що вповав на теперішнії часи, а що буде послі, не подумав єси, та й запропастив і дівчину, і все її плем’є! Тим-то, кажуть, сирота: вільно і втопитись.</p>
        <p>Та й похитав сивою головою.</p>
        <p>– А чому ж на весіллі не погуляти! – озвавсь Опанас Бобрик, узявшись у боки. – Жаль, та не вернеться! Хоч погуляймо!</p>
        <p>– Стара необачна голово! – каже Петро, – схаменись! Ти б приступив гуляти й там, де добрі люди сумують і плачуть вельми!</p>
        <p>– Та що ж, пане-брате! Плачеш-плачеш, та й чхнеш!</p>
        <p>– Не звичайно жартувати, пане Опанасе, – гукнули всі разом, – коли таке діється! Ти свою сиву голову пошануй, коли не шануєш козацтва!</p>
        <p>– А нуте лиш, годі вам! От, справді, розгримались, як на дурного! Не йти, то й не йти, і не піду; а дочка козача, треба б і танців козачих; та з вами не зговориш – шкода!</p>
        <p>Молоді стоять і очей не зведуть.</p>
        <p>– Нехай же Господь дає долю добру й талан. Щоб були здорові, як вода, а багаті, як земля! І вік вам довгий, і розум добрий, красні молодята!</p>
        <p>Поклонились старі, та й рушили собі до домівок; а молоді своєю дорогою пішли.</p>
        <p>Засмутились голуб’ята. Ізглянулись між собою: він поблід на лиці, в неї очиці отяжіли слізьми, – і пригорнулись одно до одного.</p>
        <p>– Коханнє моє! – озвався він стиха, – така в мене думка, що я тобі світ зав’язав!</p>
        <p>– Милий мій, моє подружжє дороге! – одповідає Олеся, – що нам бог дасть, те й буде! Аби в парі з тобою вік звікувати!</p>
        </div>
      <div type="chapter">
        <head>V</head>
        <p>Другого дня пішли панам поклонитись. Не почула Олеся ні привіту, ні совіту, ані любого та веселого погляду не побачила. Пани такі якісь сердиті, а горді – аж надимаються. «Будь покірна, – наказують, – та до роботи панської щира!» І чудно, і сумно було Олесі таке слухати! А далі й страшно стало. Се справдішня невольниця вона буде!.. І марно її літа молодії перейдуть! Марно пишная краса зов’яне в щоденній тяжкій роботі – у неволі!..</p>
        <p>Ідуть до господи улицею, – як же глухо та сумно по селу, Боже милий! Спом’янула Олеся: було вона в своєму селі йде; той привітає, другий на здоров’я спитає, декотрий пожартує, інший стане та свій смуток-жаль повістить; і старі гомонять, і молоді, й дітвора бубонить. Було тільки сонця краєчок засвітить, уже й бряк, і дзвяк по селу, рух, стук – живий люд! А тут, хто-й стрінеться – понурий, неговіркий, печаловитий.</p>
        <p>Свекруха рада Олесі, як рідній дитині, не знає, де її посадити, як пожалувати; та все не розвеселить вона Олесиного серденька. Була стара вже, до того ж змучена тяжкою працею та недостатками; то й веселої мови од неї не почула молода невістка. То розкаже яку пригоду людську, то на своє безщастє плачеться, тільки й добрить, що той світ, ніби вже в сьому пишному, красному світові нема ні добра, ні краси, ані правди.</p>
        <p>Коли б хоч з чоловіком словечко перемовити, так не вирве й годинки вільної: то те він робить, то те, то йде, то їде, як гість додому навертає.</p>
        <p>Та що далі, то все гірше. Почав пан хату одмагати: десь прикупив сім’ю людей, то треба було хати. «Ти, – каже Золотаренкові, – іди у двір; у тебе невелика сім’я, а схочеш, то й сам собі збудуєш: ти багату взяв».</p>
        <p>Перетягли їх у двір, а тут Бог дав дитинку, хлопчик народився. Пригорнула Олеся синятко до серця, облили її дрібнії сльози. «Сину мій! дитя моє кохане! погуляв би ти в світі, полюбував красу і пишність світову, дознав би втіхи й розкоші сьогосвітньої, та гіркая твоя неволя буде! Ще в сповиточку загримають тебе, змалечку застукають, – не розів’єшся, дорогий мій квіте, ізв’янеш у зеленочку!»</p>
        </div>
      <div type="chapter">
        <head>VI</head>
        <p>Живе Олеся рік і другий, і третій, і четвертий. Благословив господь діточками: три сини, як три соколи. А що попомучилась вона, що сліз повиливала над ними, – Мати Божа! Сказано, у дитини заболить пучка, а в матері серце. Іде на панщину, мусить їх кидать, а дітки – одно не говорить, друге не ходить, а третє не вміє сидіти, – дрібненькі, догледіти нікому, бо стару свекруху того ж таки року, як Олеся оддалась, поховали. Пересумує день у роботі, увечері біжить – що там мої діточки, як? А серце мре, непевна вона, чи діток застане живих і здорових. Хіба таке не бувало, що в одної жінки разом два сини втопились, граючись коло ставу на березі?</p>
        <p>Підросли діти, збулась сього клопоту, так друге лихо приспіло: то пан Семенка, то паничі Йвася шпирують – не догодив, то пані гримає на Тишка – біг коло неї, не вклонився. Щодня Божого діточки її, як бубон, збиті. А хоч коли й мине день без карності, все неспокійно, все серце смутиться, все горя та лиха сподівається.</p>
        <p>Тільки що діти літ стали доходити, що вже матері і втіха, і поміч, позабирали їх до покоїв. З того часу не було веселої минути, ані спокійного спання Олесі: і вдень і вночі перед очима чорнявії хлопченята, потомлені, поблідлі, привиджуються: самі в покою сидять мовчки, без гуку, без гомону, без забавок, тихенько; аби поворушились, аби словечко між собою зговорили, зараз пани й гримнуть: «Що там за гомін! Ось я навчу вас тихо сидіти!» Сполохнуться голуб’яточка та й стихнуть.</p>
        <p>Щодня Божого умивається Олеся дрібними сльозами: «Діточки мої! квіти мої! Пов’яли ви в зеленочку!»</p>
        <p>Яке було добро, продали, а гроші розкотились. Чи мало ж на таку сім’ю треба? А пані не дає нічого, та ще й гнівається. «Ти, – каже, – повинна своє мати: ти багатого батька, є всього доволі! Коли тобі жалко дітей, то зодягай сама, а в мене й без вас багато розходу».</p>
        <p>Чоловік з нудьги зовсім занепав здоров’єм, отупів якось, нічого йому не страшно, не боязко, не болізно стало; а перво з великого жалю так було й обмирає. Не один раз Олеся благає його було слізьми пожалувати діток, не губити їх, як він у великому горі, не пам’ятаючи себе, стрімголов було кидається з хати, блідий, очі блищать, такий, що й подивитись на його страшно, – та любими словами, ласкою і вгамує його, що було обійме її й діток, до себе пригорне та й розіллється слізьми.</p>
      </div>
      <div type="chapter">
        <head>VII</head>
        <p>Якось горювали вкупі, коли знеобачка лихо наринулось, та щонайтяжчеє: став пан у дорогу ладитись, аж у Москву, і Йвана Золотаренка за собою брав. І не просились, бо такий жорстокий був, немилосердний, що дурно й голову було клонити.</p>
        <p>– Діти мої! – прощається Іван, – прощайте, соколи мої ясні! Шануйте матір, любітесь із собою, нікого не кривдіть… Прощайте, діточки мої любії! Жінко моя кохана! Не поминай лихом мене, безщасного, що втопив тебе в безодню та й покидаю. Оділлються мені твої сльози!</p>
        <p>Олеся й не плаче, стоїть біла, як хустка, не зведе очей з Івана, не випускає його із своїх рук. А тут пан кричить: «Хутко, хутко!» Пригорнув Іван до серця Олесю востаннє та й побіг. Тоді Олеся, як до пам’яті прийшла, схопилась – уже нема, далеко; тільки пил слідом клубочиться, а коло неї діти плачуть.</p>
        <p>– Діти мої! – скрикнула, – діти мої! тепер нема в вас жодного оборонця, нема помагача, самі-самісінькі зостались у світі!</p>
        <p>І справді: було хоч гляне в любії очі, щире слово почує, пригорнеться до його, посумують укупі, все було легше, як мала коло себе прихильну душу, вірне серце; а то зосталась, як та билина в полі! В селі хоч і не без добрих людей, та кожний із своєю напастю змагається, свою біду оплакує. Звісно вже, панському не те, то друге, а допече; то ніколи чужим лихом бідкатись. Хіба стара тітка прибіжить. Вже стара така, зморщена, як сухе яблучко, а все тупає та гомонить, – то хіба вона приплететься та поплаче з Олесею, поблагословить її діточок.</p>
        <p>Так-то проживає Олеся, працюючи без спочинку, без утоми; так і рік цілий минув, як одна година. Все на панщині, в роботі. Пані така, що й одпочити не дасть: роби та й роби! Де вони на роботі, і вона туди вийде, і столичок за нею винесуть; сяде та все картами розкидає: се вже у неї перва була забавка. Сидить, тільки очима поводить та вигукує: «Робіть діло! робіть! Не лінуйтеся!»</p>
        <p>Якось-то вирвалась Олеся, пішла до тітки одвідати стару в недузі; а того дня був у селі ярмарок. Бачила Олеся своїх подружок: які ж то молодиці стали! Так-то убрані гарно, а пишняться, як повні рожі, і чоловіки коло їх, і діточки: которе коником грається, которе орішками пересипає, а більшенькі новими чобітьми рипають і весело кожному в вічі поглядають. Олеся стоїть у старій свитині, стоїть сама одна, розлучено її з чоловіком, діточки її стомили ніженьки, заклопотали головочку, годячи панському плем’ю, як лихій болячці. Нема в їх ні забавок, ані іграшок дитячих, нема й одежинки про святий празник; і мати вернеться – нічого не принесе, щоб їх звеселити, щоб утішити своїх діток! Такі-то думки взяли Олесю; а до неї підійде то Ганна, то Мотря, то Явдоха, все знайомі, ще дівчатами гуляли; і говорять до неї привітно, і про діток розпитують; та бубличка їм дає, друга маківничка.</p>
        <p>– Спасибі, спасибі, – вимовляє Олеся, обливаючись сльозами. – Як ви мене не забули, то нехай вас Бог не забуде!</p>
      </div>
      <div type="chapter">
        <head>VIII</head>
        <p>Минув і другий рік – од чоловіка нема вісток, як у воду впав. Сумувала Олеся, сумувала, та надумала до панії йти, бо їй частенько листи шлють.</p>
        <p>Ввійшла до покою; пані сидить і гадає на картах, не помітила її приходу. Глянула Олеся коло себе: се той самий покой з дзиgарями, де вона була <emph>молодою</emph>, убрана, уквітчана, – сама, як квіточка свіжа, а теперечка?.. Боже мій милий! Чи се ж вона? Стоїть якась постара, замучена молодиця, печаловита, боязлива… Усе згадалося Олесі: «Пропав мій вік молоденький!»</p>
        <p>Кланяється:</p>
        <p>– Пані милостива! будьте ласкаві, скажіть мені, що мій чоловік на чужині, як проживає?</p>
        <p>– Боже мій, – скрикнула пані, – збавила мені усе гаданнє! Бодай ти добра не діждала! Чого в вічі лізеш? Чого тобі треба?</p>
        <p>– Маєте од пана листи… що там мій чоловік, Іван?</p>
        <p>– Яка розумна! Хіба це панові нічого більш і писати, як про твого чоловіка, га? Що він? та як він? Служить – та й годі!</p>
        <p>– Чи привик, пані милостива, чи здоровий?</p>
        <p>Ввійшли паничі, слухають та й оскиряються, а пані аж зареготала.</p>
        <p>– Та що ти собі думаєш! – покрикнула на Олесю, – пан буде мені писати, чи здоровий твій чоловік! Мабуть, ти п’яна або зроду така навіжена. Йди собі геть, іди! Виженіть її!</p>
        <p>Паничі кинулись обоє та й випхнули її за двері.</p>
        <p>«Вже не побачу Йвана і не почую про його, – думає Олеся. – У нещасливу годину позналися й покохалися!»</p>
        <p>Коли так неділь у дві або в три прийшов лист од Івана. «Чи живі, чи здорові, – пише, – діти мої любії і ти, жінко кохана? А я, то все хворію; вже б і помер, та зміцняє мене надія вас побачити і свою рідну Вкраїну. Як то ви живете-проживаєте? Шануйте матір, коханії сини мої, любітеся щиро! Нехай Господь вас усіх благословить! Нічого мені вам гостинця послати: хоч я й ходжу у срібних гудзиках, а проте нічого не маю. Часом пан у гостині сидить, то я голодати мушу, як не нагодують добрі люде. Що й казати! <emph>Кому не було добра змалку, не буде й до останку!</emph></p>
        <p>– Таке й тобі щастя, як мені, Іване мій! – каже Олеся плачучи. – Коли б же я була письменна, я б до тебе безконечником листи писала, щодня посилала, а теперечки комусь треба поклонитись та попросити. Чи напише ж так сумно й щиро, як моє серденько чує?</p>
        <p>Пішла до дяка просити.</p>
        <p>– Добре, – каже дяк, – я напишу, а що мені за те буде?</p>
        <p>Глянула вона на його: червоний такий, пикатий, веселий; мабуть, гуляти любить і горілку вживає: нема надії, щоб поцінно взяв.</p>
        <p>– А що ви, добродію, схочете? – питає.</p>
        <p>– А що я хочу? Даси два злотих і кварту горілки?</p>
        <p>– Добродію! будьте ж ласкаві…</p>
        <p>– То йди до инших, а нас не руш!</p>
        <p>– Пишіть, пишіть уже, Господь із вами! <emph>Він</emph> нашого листу дожидає…</p>
        <p>Почала казати, а дяк пише. Більш вона сліз вилила, як словами промовила, та так-то вже сумує бідна, що дяк тільки головою трясе, а далі й каже:</p>
        <p>– Чуєте, молодице! Дасте мені дві двадцятки і кварту горілки?</p>
        <p>– Ой добродію! та будьте ж милостиві, треба ще писати… іще не все я проказала.</p>
        <p>– Я напишу, напишу… годі… а ти не принось двох двадцяток, не треба!</p>
        <p>– Як же, добродію? Що ж ви візьмете?</p>
        <p>– Нічого! – крикнув дяк ніби з досади, та зараз стих і каже: – Скінчу, та ходім вип’ємо по чарці з горя та з лиха.</p>
        <p>– Дякую за вашу ласку, добродію, а пити не хочу. Нехай Мати Божа дає вам і долю добру, і здоров’є! Спасибі вам.</p>
        <p>– Та давай уже, молодице, я твій лист по почті пущу. Де тобі справлятись!</p>
        <p>– А що треба за се дати?</p>
        <p>– Нічого. Люди знакомі, то й так візьмуть.</p>
        </div>
      <div type="chapter">
        <head>IX</head>
        <p>Послав дяк до Йвана лист, та невідомо, чи бідолаха його бачив, бо хутко прийшла звістка од пана, що Йван помер. Та ще писав, щоб слали до його старшого панича і якого там хлопця услугувати. А меншого панича звелів на столицю виправляти.</p>
        <p>Почався клопіт у дворі, збирають паничів у дорогу. Стали й слуг їм вибирати. Якраз напали на Золотаренченків. Казали Олександру покликати. Тільки тоді й згадали про неї, а то ніхто й не спом’янув, яку їй господь велику тугу послав.</p>
        <p>Прийшла вона; пані й каже:</p>
        <p>– Збирай синів у дорогу, з паничами поїдуть.</p>
        <p>А вона стоїть, дивиться панії в вічі, наче не розуміє; тільки зблідла, як крейда. Пані розсердилась:</p>
        <p>– Що ти, глуха, – кричить, – чи німа?..</p>
        <p>Упала нещаслива, не зможе й словечка вимовити, тільки руки здіймає, ридаючи.</p>
        <p>Як розлютується пані, як накинеться на неї!</p>
        <p>– Та я тобі й те, й те зроблю!</p>
        <p>Так-то вже напустилась, неначе вона яку велику шкоду вчинила – свою рідну дитину пожалувала, що вже сам Господь звелів своїх діток жалувати, а її зганили й обідили, і з покоїв вигнали! Що чуло її серце змучене, ніхто того не знав, ніхто й не спитав.</p>
        <p>Треба синів на чужину зряжати. Чи вернуться вони стару неньку поховати, чи, може, як їх батенько, самі там поляжуть, що й голівки ніхто не оплаче! А може, зледащіють її діточки, її соколи ясні, що тепер виряджає хороших, добрих і щирих, а доведеться, може, таких побачити, що бодай не діждати нікому! Хто їх порадить? Хто на розум добрий навчить? А тут ще недостатки та нужда гіркая, що ні з чим і вирядити: ні сорочечки, ні одежинки годящої. Що було, останнє яке добро, продала – діток наділила, і на смерть собі нічого не оставила.</p>
        <p>Востаннє спочили сини, а вона пильнує, а вона пильнує цілу ніч над ними, тихо та гірко плачучи. Останню нічку ночують! Скільки-то часу мине, поки вона знов побачить любих хлоп’ят, та чи ще коли побачить!</p>
        <p>От уже й сонечко сходить… дзвякнув дзвінок… Веде Олександра діток, обливаючись сльозами, та все тільки благословляє їх та хрестить….</p>
        <p>– Паничики! – промовила до паничів, кланяючись у землю, – будьте милостиві до моїх хлопців!</p>
        <p>А паничі й одвернулись.</p>
        <p>– Мати Божа! – крикнула Олександра ридаючи, – я тобі своїх діток уручаю!.. Сини мої. сини мої… – та й звалилась, як трава на гостру косу.</p>
        </div>
      <div type="chapter">
        <head>X</head>
        <p>Коли кому вік нещасливий, то й довгий, кажуть; так і Олександрі: прогорювала ще скільки літ сама з малим Тишком. Про старших синів і чутки нема; може, що й пишуть паничі, так пані не каже.</p>
        <p>Пані, тимчасом, село продала та переїхала у місто жити. За нею й Олександра мусила їхати, і там ще скілько людей. Якби хто знав або схотів її наставить, то вона вдовою була б ізнов на волі, не кріпачка; та що вже тепер по тій волі!</p>
        <p>Олександра так занепала здоров’ям, що й робити нездужає, а пані гнівається: «Дурно, – каже, – хліб мій їси!» А далі так уже розлютувалась: «Іди собі, – каже, – куди хочеш. Коли ти робити не здужаєш, то й їсти не проси. Йди собі з двора й хлопця бери!»</p>
        <p>Вийшла Олександра з панського подвір’я і Тишка за собою вивела. «О, – каже, – панське дворище! Бодай нічого доброго зроду-віку в тебе не вступило!»</p>
        <p>Пішла найматься; та щось із тиждень попід тином ночувала, поки собі місто знайшла в якогось коваля. А сей коваль такий, що хоч би й паном йому бути, лихий та сварливий, Господи милосердний! І жінку лає, і дочку; а як сп’янчиться, то всі вікном утікають: зараз битись! Та ще й кричить:</p>
        <p>– А чому мені жінку не бити або кого іншого? Треба всіх бити, бо й мене бито!</p>
        <p>– Хіба я тому винна? – плаче жінка.</p>
        <p>– А як же не винна? Одно за одного мусить одвічати! Отакого коваля викували!</p>
        <p>Коли б хто побачив, несе, було, на гору відра з водою стара, убога жінка, а за нею чорнявий обшарпаний хлопчик скаче, – чи пізнав би хто Олександру, багату козачку, пишну дівчину?</p>
        <p>Не послужила й місяця – занедужала; жене коваль з хати. Куди йти? Поплелась у панський двір; тільки що в браму вступає, а пані й стрічає її лихими словами:</p>
        <p>– Що, – каже, – згодувала собі синка злодія! Обокрав твій Семенко панича! Та підожди лишень, підожди! А ти чого прийшла? Нездужаєш? Женіть її з двора, женіть!..</p>
        <p>Вивели Олександру з подвір’я та й кинули під тином, без помочі, саму із малим Тишком. Плаче біднесенький хлопчик, плаче!</p>
        <p>– Боже ж мій милий! мій Семенко злодій!.. Ой Семеночку, Семеночку! Дитино моя добра й щира! Яково-то мені чути таке про тебе!.. Батько ж тобі наказував… Синку ж мій нещасливий! Спом’яни свою неньку стару!..</p>
        <p>А Тишко, не розуміючи, обійма її та все вмовляє:</p>
        <p>– Не журіться, мамо, не плачте, Семенко вернеться. І Семенко, і Йвась, обоє приїдуть…</p>
        <p>Та вмовляючи неньку, й заснув коло неї.</p>
      </div>
      <div type="chapter">
        <head>XI</head>
        <p>Благословилося на світ; прокинувсь Тишко та й пішов просити… Дивиться Олександра, як її дитина рученята простягає до людей; як хто копієчку дасть, хто бублика, інший чорняву головку погладить, а інший одіпхне – все бачить Олександра.</p>
        <p>Коли ось підійшов якийсь муж до неї та й питає, чого тут лежить, чия вона. Розпитався про все. «Ходім, – каже, – до мене, поки одужаєш», – і провів її до своєї господи з Тишком.</p>
        <p>Він жив собі з ненькою вкупі; удовець був і дитиночку мав маленьку, дочку. Вони міські були, міщани, і заможні, – всього було досхочу. А що вже добрячі, то нічого й казати! За тиждень Тишко налився, як червоне яблучко, так і качається по дворі. Олександра то не натішиться, – одужала, помолодшала.</p>
        <p>– Наймись у нас дитини доглядати, – кажуть їй, а вона й душею радіє. Найнялась. Живе в їх тихо й спокійно; усе б добре, та думки про Семенка її сушать…</p>
        <p>– Е, е, – каже хазяїн, – чого журитись? Може, ще не така біда, як ти думаєш. Розпитайся, де він служить. Як у панича, то, має бути, панич простив.</p>
        <p>Увечері нишком, щоб пані не побачила, пішла Олександра й розпитала двірських людей.</p>
        <p>– Тілько й чули, – кажуть, – що дуже твого Семенка катували, а таки зоставив панич при собі його.</p>
        <p>– А що? – питає хазяїн.</p>
        <p>– Та добрі вісті, паночку, – каже Олександра плачучи, – кращих не почую.</p>
        <p>– Годі плакати, небого! Паничі не вікуватимуть на чужині, приїдуть, і синів побачиш. Та придбай їм що-небудь, щоб дякували матері.</p>
        <p>А вона вже й скриньку купила, пошила калиточку, та все складає туди гроші: «Се моїм діточкам буде!» – думає. Прийде хазяїн з торгу, то було й кличе:</p>
        <p>– А йди лишень, небого! Ось тобі новенький карбованець, поміняймось на старого.</p>
        <p>Біжить Олександра, міняється, дякує йому, боже, як! та радіє, як та мала дитина. Полюбує новенькими грошима, що так аж сяють, і сховає знов діточкам.</p>
        <p>Треба хазяїну кудись далеко на хутір виїздити; кличе й Олександру з собою. Та якби то пані пустила!</p>
        <p>Іде до панії, щоб бумагу їй дала; а пані:</p>
        <p>– Не хочу я, не дам тобі бумаги і їхати не пущу. Ти повинна мені платити. Скільки береш?</p>
        <p>– Два рублі в місяць, пані.</p>
        <p>– То й плати мені два рублі в місяць, так пущу.</p>
        <p>– Треба ж мені зодягнутись самій і хлопця зодягнути.</p>
        <p>– А мені треба ще й більш од тебе. Ти яку-небудь свитину накинеш та й байдуже, а нам треба жити по-людськи. Як не даси двох рублів, то й не пущу!</p>
        <p>І не пустила.</p>
        <p>– Дай уже їй два рублі, – каже хазяїн, – а ми тебе не обідимо.</p>
        <p>Так пані вже каже:</p>
        <p>– Хочу три рублі, та, може, й за три ще не одпущу. Уже й сам хазяїн ходив, просив.</p>
        <p>– Не хочу та й не хочу! Сам і поїхав на хутір.</p>
        <p>– Бодай, – каже, – таких і не знати, й не бачити, як твоя пані.</p>
      </div>
      <div type="chapter">
        <head>XII</head>
        <p>Знов забрала в двір Олександру. Тишка взяла до покоїв, а до матері було й не пустить, хіба нишком прибіжить на годинку.</p>
        <p>Вже тяжко нездужала бідна Олександра; лежала сама, і води нікому подать; лежала й смерті дожидала. Не було нікого коло неї, тільки старий недужий ключар панський сидів у хаті.</p>
        <p>– Братіку мій ласкавий! – промовила Олеся, – покличте Тишка, нехай я поблагословлю свою дитину: уже мені Господь смерть посилає…</p>
        <p>– Нема вашого Тишка, сестро: я бачив, за панією поїхав.</p>
        <p>– Нехай же його Мати Божа поблагословить! – зговорила плачучи. – Дитя моє кохане!.. Діти мої, діти! Є вас, як цвіту, по всьому світу, тільки вас коло матері нема потомлені віка звести! Викохала я вас лихим людям на поталу… Де ж ви, мої голуб’ятка! Мої соколи ясні?</p>
        <p>Якось старий ключар змігся та людей закликав. Увійшли люди в хату. Вона глянула:</p>
        <p>– Підведіть мене, добрі люди!</p>
        <p>Підвели її; зняла вона з себе калиточку з шиї та й дала їм:</p>
        <p>– Се моїм діткам… шість карбованців… Оддайте… Хто має божу душу, навчайте мого Тишка на все добре!.. Не обіжайте бідного сироту (а слізьми так і зрошається)… будьте до його милостиві!.. Смерть мене постигає саму… Викохала собі трьох синів милих, як трьох голубів сивих… та нема й одного коло мене… Сини мої! діти мої!..</p>
        <p>Та як жила плачучи, так і вмерла плачучи.</p>
        <p>А пані така, що й поховати добре не хотіла, не то пом’янути. Двірські люди самі й поховали, і пом’янули нещасливу.</p>
      </div>
    </body>
  </text>
</TEI>